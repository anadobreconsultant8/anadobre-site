---
title: "Cum poți construi un plan lunar de conținut cu ajutorul automatizării și agenților AI, fără să pierzi controlul"
date: "2026-02-05"
category: "Automatizări și AI în marketing"
image: "/blog/automatizare-orchestrare-agenti-ai-n8n-planificare-continut.png"
excerpt: "Unele automatizări de marketing au nevoie de inputul tău, ca să facă în mod corect următorii pași. Cum sunt cele care presupun generare de conținut cu AI. Și"
---

Unele automatizări de marketing au nevoie de inputul tău, ca să facă în mod corect următorii pași. Cum sunt cele care presupun generare de conținut cu AI. Și este indicat să ai etapa de human-in-the-loop, adică aprobarea ta, dacă vrei rezultate relevante și aliniate cu obiectivele tale de business.

În acest articol îți arăt cum funcționează, pas cu pas, o automatizare de tip human-in-the-loop (care implică și orchestrare AI, adică un agent AI traduce ce vreau eu și dă directii mai departe, altor 2 agenți AI) - pe care am creat-o în [n8n](https://n8n.io/) - și care te ajută în crearea planului lunar de conținut pentru online. În această automatizare TU setezi direcția, agenții AI muncesc, tu decizi ce se execută mai departe.

Iată o diagramă, pe care o voi explica mai jos:

![Diagramă flux automatizare conținut cu orchestrare agenți AI și aprobare umană](/blog/diagrama-orchestrare-agenti-ai-human-in-the-loop.svg)

*Notă: diagrama am creat-o cu Claude, pe baza indicațiilor mele.*

După cum vezi în diagramă, pornește de la un folder în Google Drive și **un google doc,** pe care tu îl adaugi în folderul respectiv, lunar. Mai exact, un template pe care îl completezi tu lunar, cu obiectivele pe care le ai în luna respectivă, legate de conținut și alte informații care să-l ajute pe agentul orchestrator (lămuresc imediat "cine" este acesta) să "înțeleagă" ce vrei mai exact.

Dacă ești antreprenor sau marketer, probabil recunoști scenariul: știi că ai nevoie de conținut constant, vrei mai multe leaduri sau call-uri, dar planificarea lunară îți mănâncă ceva timp și energie. De multe ori ai idei bune de postări sau articole, dar fără o strategie, conținutul produs nu este aliniat cu obiectivele business-ului; uneori, postările se fac pentru că trebuie/așa fac concurenții, nu pentru a urmări un obiectiv clar.

Plecând de la aceste aspecte și având în minte să pun la treabă niște agenți AI, am construit un sistem automat care are la bază următoarele: tu dai direcția și ghidezi, agenții AI execută. L-am creat pentru business-ul meu de consultant automatizări de marketing, care are o strategie de conținut, însă are nevoie de accelerarea procesului de planificare și creare de conținut pentru online.

Această automatizare este construită pe un principiu simplu: AI nu decide (și nu e indicat să decidă) în locul tău, ci AI lucrează pentru tine. Tu rămâi clar strategul, filtrul de calitate, factorul de decizie. Agenții AI analizează ceea ce vrei tu, propun, structurează, generează drafturi, pe care le pun într-un alt document tip google doc, dintr-un folder 2 să-i spunem, din google drive-ul tău. Automatizarea creează documentul final cu planul - outputul - și îl actualizează până consideri tu că este ok, respectiv că este un draft care susține direcția și obiectivele tale, pe care îl poți transforma ușor într-un plan de conținut final.

Cum ziceam mai sus, în fiecare lună completezi un template de document (Google Docs), cu informații precum: obiectivul lunii respective (ex: mai multe call-uri, mai multe leaduri calificate), oferta/serviciul pe care vrei să o/îl promovezi, constrângeri (timp, buget, focus), ce assets ai deja (site, lead magnet, emailuri etc.). Iar când documentul este creat în folderul 1, **automatizarea pornește.**

Primul agent AI este Orchestratorul. Rolul lui este să înțeleagă obiectivele tale, să prioritizeze ce merită făcut în luna respectivă și să transforme intențiile tale într-un plan de conținut. Evident că face asta pe baza unor instrucțiuni pe care i le-am dat eu.

Orchestratorul îți livrează automat, într-un google doc 2:

- un executive summary (ce urmărim, ce NU facem),
- un plan pe săptămâni,
- priorități și atenție, **puncte clare de aprobare pentru tine.**

Foarte important este faptul că la final, Orchestratorul NU execută nimic fără acordul tău. Tu aprobi, revizuiești sau oprești fluxul. Cum? Păi în document apare o secțiune clară de decizie:

- OK - mergem mai departe,
- Revizuire - planul se ajustează,
- Stop - automatizarea se oprește.

Iar tu alegi ce să se întâmple în continuare, accesând unul dintre aceste linkuri (sunt în document sub formă de linkuri). Asta mi se pare că este esența unui sistem sănătos de automatizare: control uman, decizie umană, AI ca suport.

După aprobarea ta, intră în joc agentul de conținut. El lucrează strict pe baza planului aprobat și generează: idei de postări LinkedIn (orientate pe conversie), drafturi de postări, propuneri de articole pentru blog (optimizate SEO/GEO). Totul este legat de obiectivul tău, este explicat simplu, gândit pentru audiența ta. Tu primești deci idei și drafturi de postări și articole (indicat un număr limitat, gen 10 idei, 2 drafturi de postări și 2 drafturi de articole).

Al treilea agent se uită la un lucru esențial și anume cum să transformi interesul în leaduri și apoi în clienți? El propune automatizări simple, dar de impact, fluxuri de follow-up, idei de welcome emails, logică de lead management etc. Respectiv sisteme automate care pot fi puse în practică și care îți pot economi timp și îmbunătăți semnificativ rezultatele. Evident că apoi trebuie să fie cineva care să le și verifice, aprobe și implementeze.

## Tu rămâi în centrul sistemului automat :)

Știu că sună un pic ciudat, însă ce vreau să spun cu acest subtitlu este că nimic nu se publică automat. Tu revizuiești drafturile, adaptezi tonul, alegi ce păstrezi, decizi când și unde postezi. Automatizarea aceasta poate continua cu programarea postărilor în Buffer (tool pentru programare postări pe rețelele sociale), însă DOAR DUPĂ ce ai revizuit postările draft, ai creat celelalte idei de postări (tu sau cu AI, și revizuite de tine ulterior) și ai adăugat niște pași în automatizare, cum ar fi adăugarea unor imagini pentru fiecare postare. Despre această continuare a automatizării povestesc într-un episod viitor :)

Revenind, această automatizare are rolul de a-ți economisi timp (cea mai prețioasă resursă a noastră), a-ți oferi claritate și structură și a elimina blocajele care pot apărea atunci când vine vorba de crearea de conținut pentru online. Și foarte important de reținut, repet, este că tu deții controlul.

## Care sunt beneficiile acestei automatizări

Pe scurt, utilizând o astfel de automatizare, obții:

- un plan lunar de conținut
- idei și drafturi de postări și articole, aliniate cu obiectivele tale
- mai puțin timp pierdut cu „eu ce mai postez azi?"
- conținut strategic și aplicat, relevant pentru audiența ta
- un sistem automat care funcționează lunar (dacă tu completezi lunar acel template și îl adaugi în folderul despre care povesteam la începutul articolului; triggerul sau declanșatorul automatizării este tocmai adăugarea unui fișier nou în folder).

## Pentru cine este această automatizare

Îți recomand să testezi această automatizare - dacă ești antreprenor sau consultant, vinzi servicii, nu produse cu achiziție de impuls, vrei conținut relevant și vrei să folosești AI să-ți accelereze activitatea de planificare și scriere conținut, fără însă să pierzi direcția strategică pe care ai stabilit-o deja.

---

Consider că automatizarea nu ar trebui să înlocuiască abordarea strategică, ci ar trebui să o susțină. Acest sistem automat face exact acest lucru, fiindcă tu gândești, tu decizi, iar agenții AI te ajută să execuți mai repede și mai bine.

Dacă vrei să vezi cum ar funcționa un astfel de sistem automat - dar și alte automatizări importante de marketing și vânzări - pentru afacerea ta, te invit să continuăm discuția într-un call, pe care [îl poți programa aici.](https://calendly.com/anadobreconsultant/call-clarificare-60-min)

*Notă: imaginea din articol este un screenshot din aplicația n8n, cu automatizarea despre care vorbesc în articol.*
